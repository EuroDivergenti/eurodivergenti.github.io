# Commento al DDL 1179/2024
Il DDL 1179, d’ora in avanti DDL Zaffini dal nome del primo firmatario, è un disegno di legge che si propone di “valorizzare l’attività di prevenzione, cura e riabilitazione nell’ambito della salute mentale, nonché di assicurare alle persone affette da disagio e disturbo mentale l’accesso a un’assistenza sanitaria e sociosanitaria che tenga conto delle loro specifiche esigenze, garantendo al contempo la sicurezza, l’incolumità e l’aggiornamento dei professionisti operanti presso i servizi per la salute mentale \[Art. 1\]”. Tuttavia, il DDL Zaffini in realtà contiene disposizioni prevalentemente di ordine pubblico che danneggiano i pazienti psichiatrici.

Mira a ridurre i loro diritti in favore del controllo sociale tramite la compressione delle libertà personali. Inoltre, molte delle misure disposte presentano profili di incostituzionalità, violando gli articoli 3, 13, 14 della Costituzione, nonché la giurisprudenza consolidata sui principi di proporzionalità, ragionevolezza e logicità di una legge.

A titolo esemplificativo, potranno essere disposti Accertamenti Sanitari Obbligatori sulla base di semplici sospetti. Il "malato psichiatrico che mette a rischio l’incolumità fisica della famiglia" potrà essere allontanato dal domicilio sulla base di una semplice disposizione dei dipartimenti di salute mentale, senza l’intervento del giudice tutelare e, soprattutto, senza alcun contraddittorio tra le parti volto ad accertare la sussistenza della pericolosità.

Potranno essere utilizzati “trattamenti coattivi fisici, farmacologici e ambientali”, ovvero gli operatori sanitari saranno legittimati a usare la forza fisica e la costrizione sui pazienti: percosse, uso coattivo dei farmaci per motivi di controllo, coercizione fisica del paziente in un ambiente, ad esempio legandolo a un letto, pratica già attualmente giuridicamente contestabile.

Il seguente DDL fornisce una solida base legale agli operatori sanitari per usare la violenza come forma di controllo.

Viene attribuita competenza ai ministeri dell’Interno e della Giustizia per decretare misure di ordine pubblico volte a gestire la violenza dei malati psichiatrici. In altri termini, la polizia avrà l’obbligo di gestire i malati psichiatrici “violenti” con interventi di ordine pubblico. Gli operatori di polizia, tuttavia, non hanno alcuna preparazione specifica in tal senso, e non di rado tali interventi si concludono con la morte del paziente.

Questo DDL ha scelto di criminalizzare la malattia psichiatrica, considerandola un pericolo per definizione. Tuttavia, i dati scientifici raccontano una realtà diversa: i malati psichiatrici sono più frequentemente vittime di violenza rispetto a chi non lo è e subiscono più violenze di quante ne causino.

La volontà del DDL Zaffini sembra essere quella di smantellare la Riforma Basaglia, riportandoci al 1908, stigmatizzando i pazienti e legittimando l’esclusione, il confinamento e la soggezione del malato all’istituzione sanitaria e alla famiglia.

Viene stabilita una gravissima presunzione di pericolosità basata su una diagnosi, mettendo così in pericolo la vita e la salute di milioni di persone. Ciò che esisteva prima della Riforma Basaglia è un orrore che tutti ricordiamo; non possiamo tornare indietro a quei tempi.

La nostra libertà non è in vendita.


