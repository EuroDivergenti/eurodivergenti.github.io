# Commento al DDL 1179/2024
Il ddl 1179, d’ora in avanti ddl Zaffini dal nome del primo firmatario, è un disegno di legge che si pone di “valorizzare l’attività di prevenzione, cura e riabilitazione nell’ambito della salute mentale nonché di assicurare alle persone affette da disagio e disturbo mentale l’accesso a un’assistenza sanitaria e sociosanitaria che tenga conto delle loro specifiche esigenze, garantendo al contempo la sicurezza, l’incolumità e l’aggiornamento dei professionisti operanti presso i servizi per la salute mentale \[Art. 1\]”.  
Il ddl Zaffini in realtà contiene disposizioni prettamente di ordine pubblico ai danni dei pazienti psichiatrici. 

Mira a ridurre i diritti di questi, in favore del controllo sociale tramite la compressione delle libertà personali, inoltre molte delle misure disposte contengono profili di incostituzionalità, violando gli articoli 3, 13, 14 e la giurisprudenza consolidata sul principio di proporzionalità, ragionevolezza e logicità di una legge. 

A titolo esemplificativo potranno essere proposti Accertamenti Sanitari Obbligatori sulla base di semplici sospetti, potrà essere alienato dal domicilio “il malato psichiatrico che mette al rischio l’incolumità fisica della famiglia, sulla base di una semplice disposizione dei dipartimenti di salute mentale, senza l’intervento del giudice tutelare e soprattutto senza alcun contraddittorio tra le parti volto ad accertare la sussistenza di pericolosità. 

Potranno essere utilizzate “trattamenti coattivi fisici, farmacologici e ambientali”, ovvero gli operatori sanitari sono legittimati ad utilizzare la forza fisica e la costrizione fisica sui pazienti: Percosse, utilizzo coattivo dei farmaci per motivi di controllo, coazione fisica del paziente in un ambiente, ad esempio tenendolo legato ad un letto, pratica già attualmente giuridicamente contestabile. 

Nel seguente ddl è data solida base legale agli operatori sanitari per utilizzare  la violenza come forma di controllo. 

È data competenza al ministero dell’Interno e della Giustizia di decretare misure di ordine pubblico per gestire la violenza dei malati psichiatrici, in altri termini la polizia avrà l’obbligo di gestire i malati psichiatrici “violenti” con interventi di ordine pubblico. Gli operatori di polizia non hanno alcuna preparazione specifica in tal senso e non di rado gli interventi si concludono con la morte del paziente. 

Il seguente ddl ha scelto di criminalizzare la malattia psichiatrica. Il malato psichiatrico è un soggetto pericoloso per definizione. Tuttavia, i dati scientifici parlano di altro, parlano di come invece i malati psichiatrici siano essi stessi vittima di violenza molto più frequentemente di chi non lo è. Di come  la categoria subisca più violenze di quante ne faccia.

 La volontà del ddl Zaffini è di smantellare la Riforma Basaglia, di farci balzare al 1908, stigmatizzando i pazienti e legittimando: l’esclusione, il confinamento e la soggezione del malato all’istituzione sanitaria e la famiglia.

È stabilita una gravissima presunzione di pericolosità sulla base di una diagnosi, mettendo così in pericolo la vita e la salute di milioni di persone. Ciò che esisteva prima della Riforma Basaglia è un orrore che tutti ricordiamo, non si può tornare indietro a quei tempi. 

La nostra libertà non è in vendita!
